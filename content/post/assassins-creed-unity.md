
+++
date = "2014-12-28"
draft = true
title = """Assassins Creed Unity"""
slug = "assassins-creed-unity"
tags = ['Hry', 'Games', 'Assassins Creed', 'Unity', 'Assassins Creed Unity']
banner = ""
aliases = ['/assassins-creed-unity/']
+++

K X-Box One jsem dostal [Assassins Creed: Unity](http://assassinscreed.ubi.com/en-us/games/assassins-creed-unity.aspx). Novinku této série jedoucí na úplně novém enginu. Přepracováno je kompletně ovládání, grafika a fyzika. Co zůstalo je vyprávění příběhu rozděleného na sekvence. Hru jsem dnes dohrál, tak pojďme na ní.

Zatím mám z původních dílů dohrán první, druhý, Brotherhood a jsem v půlce Revelation. Unity má hodně blízko k prvnímu dílu, protože svět není tak zaplněný haraburdím a i možnosti jsou značně omezené. V druhém a dalších dílech už je možné toho ve městě dělat tolik, že to je až rušivé. Většinou jde ale o opakující se činnosti, kterými můžete nafarmit zdroje. Pro někoho, koho baví, jsou asi dobré, ale já se jim vyhýbám. Mám rád víc tunel :-)

Když jsem spustil Unity, byla to pecka. Prvních deset minut jsem na to koukal s otevřenou pusou. Budovy i s interiérem vymodelované do nejmenších detailů, postavy že je pomalu nerozeznáte od živých, vyprávění příběhu je velmi chytlavé a i když je téměř v každé vzpomínce potřeba někoho zabít, málo kdy hra sklouzne do stereotypu.

Ovládání doznalo spousty změn. Na začátku jsem z něj byl hodně nadšený, ale postupně moje nadšení opadalo. Arno občas nedělá zrovna to co by měl. Například když jste ve stealth módu a někoho zabijete, tak se Arno přepne do módu normálního a musíte pustit trigger a stisknout ho znovu. I tak to je ohromný skok dopředu. Postava už nepadá z výšky jen tak, pohyb po budovách je plynulý, tiché zabíjení Arno provádí jen tak mimochodem, ani se nezastaví a když se snažíte, tak máte pocit, že koukáte na akční film a máte radost, protože to díky vám Arno umí to co umí.

Kompletně je předělaný systém boje. Souboj se třemi a více protivníky už není žádná sranda. Abych řekl pravdu, je lepší se boji vyhnout. Dám příklad. Musíte se dostat do oblasti, kde když si nedáte pozor, vlítne na vás osm šavlí a pistolí najednou. Když k tomu dojde, je to téměř neřešitelná situace. Možná se vám to povede, ale bude vás to stát mnoho zdrojů a ty budete potřebovat za chvíli jinde. Lepší je využíj zdroje k útěku. Tady totiž přichází někdy docela nepříjemná vzdálenost mezi checkpointy. V rámci těch těžších misí musíte projít a něco provést ve více lokacích najednou. Všechny jsou stejně tuhé, poslední ještě tužší a když v kterékoli zemřete, a že to jde velmi snadno, začínáte znovu u první.

Poslední mise pro Cafe Theater (váš zdroj financí) jsem dělal na čtyřikrát a při prvním pokusu jsem umřel téměř na konci.

V takovýchto případech přichází ke slovu stealth a prostředí. Když dostanete Arna a jeho výbavu do ruky, je radost na celou akci pohledět. Vylezete na střechu, potichu dostanete jednoho vojáka a sprintujete k druhému, kterého jednou ranou srážíte na zem a ukončujete jeho život. Skočíte na balkón a zabíjíte dalšího. Nevadí, že vás osm dalších vidí a střílí na vás. V mžiku lezete zpět na střechu a obíháte celou budovu. Do jednoho vojáka střílíte berserk šíp, což ho otráví a začne útočit na ostatní. Všechny stráže jsou teď na jednom místě, skáčete ze střechy na lano nad chuchvalcem nepřátel a házíte tam smoke granát. Skokem z výšky zabíjíte dva vojáky a další dva se vám podaří sundat záhy. Než se ostatní rozkoukají, už jste zase na střeše. Házíte paralyzující granát a celé kolo sjedete ještě jednou. Lokace je vyčistěná.

Stačí pár hodin ve hře a začnete prostředí vnímat úplně jinak. Postup hrou je najednou jednodušší a víte přesně, co potřebujete, abyste postoupili dál. Také si zvyknete na nedostatky v ovládání a budete jim přizpůsobovat strategii. Tuhost nepřátel už není dána jen jejich zdravím, ale také jejich skillem. Unity je velmi citlivé na načasování bloků a útoků. Nejtužší nepřátelé vás potrápí řádně i při souboji jeden a jednoho. Dokáží totiž používat speciální útoky jako vy a při jejich útoku musíte vybrat jeho typ a zvolit správnou obranu a to navíc v docela kritickém čase.

Řekl bych, že nejtěžší souboj povedete uprostřed, se svým druhem Assassinem. Je to nejtechničtější zápas hry a dokonce mnohem těžší, než konec. Ovládání ještě nemáte tak v ruce, musíte používat oba druhy bloků a navíc si vybrat ve správný okamžik ten správný.

Nový Assassins Creed je pro mě druhé Dishonored, které jsem si musel užít hned dvakrát. Obě hry mají dynamiku, musíte přemýšlet, není to jen o tom vběhnout do hordy nepřátel, držet trigger a občas dát X. Každý špatný krok je trestán. Je to otevřený svět, takže někdy méně a když máte smůlu, tak také více. Obtížnost si nelze měnit a ta je nastavena relativně vysoko, tak se trochu obrňte trpělivostí.

Hra měla v době vydání spoustu bugů, což se mě naštěstí už moc netýkalo, protože jsem se k ní dostal po třech týdnech od vypuštění. Chápu ale, že za to slízla zbytečně nízká hodnocení. Další aspekt nízkého hodnocení je podle mě větší obtížnost a odklon od starších dílů série. Tohle je opravdu jiná hra. Je tam předělané vše, zůstalo jen univerzum.

Nemohu se rozhodnout nad hodnocením. Je to hra nové generace a řekl bych, že si zaslouží pět hvězd. Opravdu ji dejte šanci.



