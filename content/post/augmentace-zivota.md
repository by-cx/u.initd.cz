
+++
date = "2015-06-21"
draft = true
title = """Augmentace života"""
slug = "augmentace-zivota"
tags = []
banner = ""
aliases = ['/augmentace-zivota/']
+++

Hrozně mě baví se hrabat v elektronice. Dlouho nad něčím přemýšlím a pak to během pár dní implementuju. Hodně se u toho dozvím.

Tak třeba jsem zjistil, jak se dají navigovat robotická auta - špatně. Navigace v prostoru třeba kamerou je úplně mimo možnosti hardwaru, který se dá na rozumně velký podvozek umístit. A když už se vám to povede, tak pojede půl hodiny a pak mu dojde štáva. 

A tak se moje snažení otočilo k ultrazvukovým senzorům. To je to, podle čeho majitelé velkých aut a ženy parkují. Mám jeden senzor, jedno servo a otáčím s ním dokola. Není to rychlé, ale je to efektní a tento týden přidám další server, tak už se bude moct rozhlížet i dolů.

Taky v hlavně pomalu promýšlím automatickou farmu. Cíl je jasný - nestarat se o zalévání. Takže budu měřit vlhkost půdy a podle toho plánovat zalévání. Není to taková sranda, protože každá rostlina potřebuje jiné podmínky a navíc se do toho míchá počasí. Takže zalévání je potřeba plánovat podle předpovědi a měření z posledních dnů. Navíc v tomto koutě světa nepadá z nebe moc vody, takže bude fajn, když bude zalévání ekonomické a z kohoutku toho půjde co nejméně.

Můj zájem o farmaření se už dostal do takové fáze, že jsem se byl kouknout na Heurece, kolik stojí flaška CO2. Pro nás to je docela nebezpečný plyn, ale kytky se jím živí, tak proč jim ho nedopřát. Není potřeba moc, protože v horších dnech je vzduchu zhruba 0.043 % CO2. Umíráme někde kolem 5 % a u 1 % je možné pozorovat následky. Desetinka procenta by těm jahodám určitě vyhovovalo. Někdy si ale říkám, zda to není už trochu moc.

A to mě dostává k napájení. Nejpoužívanější typ baterie je dnes LiPo nebo LiIon. Úžasná technologie, ale protože chci elektronikou venku měřit i teplotu a vlhkost vzduchu, potřebuju ji mít funkční i v zimě, což mě přivedlo LiFePo bateriím, které zvládají fungovat i v -20 °C, tedy alespoň tak jak potřebuju. Stejně dobré jsou olověné baterie, ale kdo by to dnes strkal jinam než do auta.

Baterie nevydrží navěky a je potřeba ji nabít. V létě to není problém, na metr čtvereční přistane na zem nějakých 250 kWh sluneční energie měsíčně a z toho získáme nějakých 20 kWh energie elektrické. Ale v zimě to je sedmkrát méně a ještě na to padá sníh a další srandy.

Objednal jsem si tedy 4.3W solání panel, napětí 6 V, výstupní proud až 720 mA a uvidím, kolik z toho nakonec poteče. Ideálně potřebuji baterii, co vydrží 2 dny provozu (spotřeba 30 mA při 5V) a během šesti hodin slunečního svitu může být nabita. Už jen jak to sem píšu mám pocit, že můžu začít hledal další dva panely.

A proč to dělám? Protože můžu a je to super :-)

