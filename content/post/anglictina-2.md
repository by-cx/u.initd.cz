
+++
date = "2015-09-24"
draft = false
title = """Angličtina"""
slug = "anglictina-2"
tags = []
banner = ""
aliases = ['/anglictina-2/']
+++

Dneska jsem měl dva telefonáty a jednu telekonferenci v angličtině a tak nějak jsem si poprvé uvědomil, že mi to nedělá problémy. Dokonce se mi ani nezastaví srdce, když mi anglicky mluvící klient volá a já váhám, zda to zvednout :-)

Ale má cesta za angličtinou byla hodně trnitá. Na základní škole jsem neuměl dát větu dohromady. Mám to jako před očima, když jsem se snažil pochopit princip cvičení v učebnici na základě toho, co říkali ostatní a říkat to nejlepší co mě v té chvíli napadlo. Asi bych našel i nějaké trojky a čtyřky na vysvědčení. Nicméně už na základce jsem si říkal, že bez angličtiny to nepůjde, a i když jsem se do té doby učil němčinu, v okamžiku, kdy o něco šlo, jsem přešel na angličitnu, i za určitého nepohodlí. Čas na základce ale nepovažuji za ztracený. Bez paní učitelky Pallové bych měl dnes s výslovností asi větší problémy.

První půlku střední jsem na tom byl s angličtinou stejně, ale pak jsem si jednou o prázdninách koupil knihu Angličtina do kapsy. Byla to malá knížečka, která se opravdu vešla i do těch nejmenších kapes. Strávil jsem s ní poslední rok až do maturity a během prázdnin se naučil všechnu důležitou gramatiku. Od téhle doby vím, jak dát dohromady větu.

Už na střední jsem začínal programovat a používat Linux za hranicemi české literatury a zdrojů, takže nabité vědomosti angličtiny jsem používal ke čtení manuálů. Druhý rok na vejšce jsem se dostal jako redaktor na server [Root.cz](http://root.cz), kde jsem psal snad 4 roky zprávičky a články. Zprávičky jsem čerpal ze zahraničních zdrojů, takže jsem se s angličtinou v psané formě setkával každodenně. Trvalo měsíce, než jsem byl schopen číst rychle a tak, abych text pochopil správně. Dělalo mi to někdy potíže i později.

V Rootu jsem skončil, abych přešel do Logia a protože už mi skončila škola, začal jsem se víc věnovat hraní počítačových her, tak jako dřív na střední, když jsem k tomu ještě měl hardware. Většinu vejšky jsem totiž strávil na Asus Eee 1000H, na kterém jsem si doslova vybudoval kariéru :-) Ještě teď ho někdy použiju.

K práci jsem angličtinu už tolik nepotřeboval, resp. neporovnatelně méně než v době Roota, ale ne všechny hry byly s českými titulky a hlavně přišel fenomén let's playů alias sledování hraní jiných lidí na YouTube. Našel jsem si youtubera [Zemalfa](https://www.youtube.com/user/TheZemalf) (\[Džamalfa\]), kterého považuji za krále všech hráčů. Je trochu starší než já, vybírá dobře hry a přistupuje k nim dospěle. Navíc má výbornou výslovnost a mohu s klidem říct, že základy mého anglického poslechu položila Zemalfova série [Let's Play XCOM: Enemy Within I/I \[Impossible\] \[Ironman\]](https://www.youtube.com/playlist?list=PLvqxe4XbcSiEzrZm28NjsLXmHkffCJmBY). Je to kolem 40 hodin komentovaného hraní na nejlepší úrovni s obdivuhodným výsledkem 0 ztrát na životech vojáků. Zemalf pochází z Finska, takže angličtina není jeho rodný jazyk, ale i díky tomu mu je výborně rozumnět.

S let's playi jsem pokračoval ještě dlouho. Měl jsem pár telefonátů s různými indy kvůli věcem v Logiu, ale spočítal bych to na prstech jedné ruky. Let's playe mi pomohli rozumnět, tedy některým lidem, ale stále jsem měl velké problémy. Ono je něco jiného poslouchat let's play, kde když se ztrátí slovo, tak to nevadí a telefonovat, kde záleží na všem od mezer mezi slovy po intonaci.

No a pak přišla práce pro Energylinx. Nechtějí toho hodně, ale povídají si rádi, takže 40 % času, který u nich trávím prací jsou telefony a maily. A tak si jdu dnes od zubaře a volá mi jeden člověk z Energylinxu, že je potřeba něco udělat. Přijedu domů a druhej, se kterým pak pokračuju další hodinu a půl na Skypu. Ukončil jsem hovor, sednul a konečně jsem si uvědomil, že po těch necelých dvaceti letech, co se učím anglicky, se to konečně dostalo do fáze, že můžu říct, že se domluvím bez problémů :-)

Na konci každého roku dělám seznam věcí, které se mi za posledních 12 měsíců podařily a tohle bude číslo jedna. Nedokážu si představit nic, co by během dalších třech měsíců mohlo pořadí nějak změnit.

