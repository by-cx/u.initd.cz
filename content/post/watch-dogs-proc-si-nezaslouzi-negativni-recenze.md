
+++
date = "2014-06-15"
draft = false
title = """Watch Dogs: proč si nezaslouží negativní recenze"""
slug = "watch-dogs-proc-si-nezaslouzi-negativni-recenze"
tags = []
banner = ""
aliases = ['/watch-dogs-proc-si-nezaslouzi-negativni-recenze/']
+++

Dohrál jsem Watch Dogs. Dalo mi to asi 30 hodin a můžu s čistým svědomím říct, že ty negativní recenze a komentáře si tenhle kousek vůbec nezaslouží. Grafika je ok, řízení aut také, hackování je spíše do počtu, ale to co bylo před dvěma lety prezentováno na E3 jsme dostali. Spousta komentářů pod recenzema je od lidí, kteří hru nehráli a když už, tak ne dost dlouho, protože jejich, troufám si říci podivně získaná, kopie nefungovala přesně tak, jak si představovali.

Watch Dogs je příběhová hra s otevřeným světem, takže permutace průchodu hrou je pro každého z nás úplně jiný zážitek. Když jsem Watch Dogs dohrál, díval jsem se, jak ho hrají ostatní a i když jsme byli všichni ve stejných situacích, jejich řešení bylo diametrálně odlišné. Mě by třeba nenapadlo utíkat policajtům přes pěší zónu, protože mi bylo nepříjené ohrožovat a hlavně zbytečně zabíjet lidi, ale [DanQ8000](https://www.youtube.com/user/DanQ8000/videos) si s tím ve svém let's playi hlavu neláme a celou řadu situací tak vyřeší jinak. Ne líp, ne hůř, prostě jinak. Z podobného soudku jsou souboje. Zatímoco jsem většinu hry prošel s granátometem a pistolí s tlumičem, DanQ8000 používal útočnou pušku, což rapidně změní strategii postupu.

Ale zpět k hodnocení. Watch Dogs se mi líbilo. Líbilo se mi tak, že jsem ho hrál skoro každý den. Příběh je rozdělen na 4 akty a vcelku bych řekl, že první tři jsou jen taková vata, aby se hráč seznámil s ovládáním a byl mu představen příběh. Toho pak využije v aktu 4, kde se začnou jednotlivé linky příběhu řešit a rapidně stoupne obtížnost. Některé mise vás nenechají ani vydechnout a pořád musíte přemýšlet nad každým dalším krokem. Často na něj nemáte ani zdaleka tolik času, kolik byste potřebovali, takže postup je spíš quick&dirty.

Příběh vyvrcholi epickými honičkami napříč městem. Moc jsem neumíral, snad jen jednou jsem umřel v jedné z posledních misí, ale často to bylo jen tak tak. Hra mě držela opravdu na hraně a často jsem měl pocit, že mi ani nedává šanci některé situace řešit. O to víc mě potěšil samotný konec, kde už se tolik nechvátá a příběh se uzavírá. Co se týká příběhu jako celku, tak je mu vyčítáno, že je plný klišé, ale to mi ani nepřišlo. Jednotlivé mise hlavní kampaně se neopakovaly, každá byla jiná a když už došlo třeba na klasické čištění lokace od nepřátel, jednotlivé mise měly vždycky co nabídnout. O adrenalinové okamžiky nebylo nouze, stejně jako o několik logických hádanek (mise při hledání Raymonda Kennyho, přístup do bunkru) a zajímavých lokací (stavba mostu).

Nejdrsnější boj vás čeká s Iraqem, řekl bych, že po jeho boku je nejsilnější nepřítel ve hře. Musíte do něj nasypat 4 až 6 granátů a kadence jeho zbraně vám nedovolí to udělat najednou. Nejdrsnější honičky jsou na konci a pokud vás zajímá, zda má někdo podobné hackovací schopnosti jako vy, tak právě na konci se to dozvíte a nebude to příjemné. Nejdojemnější scéna je také na konci a po celou hru pravděpodobně neodhadnete o co půjde.

Co mě na hře trochu mrzelo, že jsem si často nebyl schopen vychutnat příběh. Poslouchat angličtinu během honičky s vrtulníkem a smečkou fízlů mi moc nejde, podobně jako číst u toho titulky. Ještě víc mi ale vadilo, že se Aiden profiluje jako ochránce, ale během hry jsem pokosil tolik lidí a hlavně tolik civilistů, že bych možná udělal v tomhle ohledu líp, kdybych si hned na začátku prohnal kulku hlavou. Přesto mě mělo město Chicago rádo a na ulici ke mě s respektem lidé vzhlíželi.

Watch Dogs možná to není nejlepší hra, nemá nějak epický příběh, jste prostě chlápek, co šlápnul vedle a jeho motivace rozhodně není tak čistá. Řekl bych, že to je právě to, co je Watch Dogs nepřímo vytýkáno. Tady totiž nezachraňujete galaxii, slueční soustavu, dokonce ani jednu blbou planetu. Jste jen člověk a jde vám jen o velmi sobeckou pomstu, bez valného efektu na okolí. Nicméně ta cesta příběhem za to stojí a budete se u ní bavit. Nikde se totiž nezaseknete, všechno pěkně ubíhá a musíte ukázat trochu skillu, když chcete misi dokončit. Na rozdíl od jiných her nemá Watch Dogs nastavení obtížnosti a tak napůl zde platí podobný model jako třeba u X-comu nebo Mass Effectu. Nejtěžší je hra na začátku, když se s ní seznamujete. Stejně jako u těchto her se i ve Watch Dogs postupně zlepšujete, ale na konci od této hry dostanete do huby a pořádně vás potrápí. A tím končím :-)

