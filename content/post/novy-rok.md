
+++
date = "2014-12-30"
draft = false
title = """Nový rok"""
slug = "novy-rok"
tags = ['Nový rok']
banner = ""
aliases = ['/novy-rok/']
+++

Na rozdíl od Vánoc nebo třeba narozenin, beru Nový rok jako důležitý den - začátek nové iterace životního cyklu. Mám ho rád, je to čára za tím co jsem udělal a je tu dalších 365 dní, ve kterých na to navážu. Poslední týden jsem si dělal poznámky, co se mi povedlo tento rok dokázat, tady jsou.

Začátek roku nebyl vůbec nudný, začal jsem pracovat v [Bazarobotu](http://bazarobot.cz). Moje první zkušenost v kanceláři. Mám stůl, svoje PC, svou židli a dokonce mi ani nikdo nehlídá zadek. Pokud vás zajímá, co v Bazarobotu dělám, tak systém na automatické zpracování fotek a nástroj na zjednodušení expedice. Pomohl jsem tím snížit cenu za zpracování položky o pár procent. Kromě toho jsem tu vyvinul docházkový systém. U dvěří svítí tablet a brigádníci se do něj logují a tak víme, kdy tu kdo byl a hlavně kolik má na konci měsíce dostat.

![](/images/2015/01/bz.jpg)

Z osoboní roviny jsem s úderem teď už starého Nového roku začal chodit na CrossFit [do FKF](http://www.fitnessfilip.cz/). Zvládl jsem to půl roku. Shodil jsem 8 kg, v pase 6 cm a narostly mi svaly :-)

![](/images/2015/01/fkf.jpg)

Bohužel to nevydrželo rameno, které jsem si už dříve několikrát vyhodil a byl s ním i na jedné operaci. Za největší úspěch tak považuji, že jsem přesvědčil doktora, aby mě poslal za jiným, který do toho říznul a dal to dokupy. Neměl to jednoduché, musel se trefit mezi tři titanové skoby co tam už mám a přidat mi ještě tři navíc. Celkem jich mám 6, ale dvě už se snad vstřebaly :-) Byla to moje šestá operace a doufám, že snad na dlouhou dobu poslední.

![](/images/2015/01/nemocnice.jpg)

[Na Roští](http://rosti.cz) se ke mě přidal Martin "rbas" Voldřich a první půl rok jsme pracovali na novém Roští. Vyzkoušeli jsme celkem tři koncepty a nakonec vyšel ten poslední. [Nové Roští](http://nove.rosti.cz) je na světě, ještě ladíme mouchy v backendové části.

Během této doby jsme se vzali s Luckou. Víte jak vypadala naše svatební noc? Kolem 22:00 jsem padnul vyčerpáním a k ničemu nedošlo :-) Důvodem svatby byla hypotéka, kterou jsme nakonec nedostali. Naštěstí už to vypadá dobře a na našem pozemku snad už příští rok stavět začneme. Doufám, že za rok už budu psát od stolu ve vlastním domě.

![](/images/2015/01/svatba.jpg)

Když jsme tohle vyřešili, jeli jsme s Luckou na dovolenou. Do Bosny a Černé Hory. Užili jsme si to. Byli jsme tam 14 dní a přišlo nás to asi na 25 000 za oba. Ze začátku jsem měl k oběma zemím dost antipatie, ale ztratil jsem je hned první noc v Sarajevu. Už na dovolené se ozývaly divné zvuky z motoru. Po návratu jsem hned druhý den zavezl auto do servisu. Bylo vysypané ložisko spojky. Nenechali mě už ani odjet :)

![](/images/2015/01/dovolena-1.jpg)

Po dovolené jsem se víc zahnízdil v [Logiu](http://www.logio.cz). Kancelář mám pořád v Bazarobotu, ale velkou část svého pracovního času už věnuju hlavně serverům v Logiu. Máme velké plány a příští rok se je snad podaří uskutečnit.

Koncem roku jsem dostal chuť naučit se něco nového, tak jsem se ponořil do programovacího [jazyka Go](https://gobyexample.com). Hodil se mi zrovna na jeden projekt na monitorování serverů a doufám, že jednou vyjde jako open source. V první polovině roku jsem věnoval taky hodně času [Node.js](http://nodejs.org/), JavaScriptu, CoffeeScriptu a Angularu, ale nakonec od všech spíše upouštím.

A nakonec MMA. Začal jsem během roku chodit do [GoodLuckGymu](http://www.goodluckgym.cz/), kde mě učí jak mlátit lidi a nebýt u toho zmlácen. Vnímám to jako další krok po Crossu, který mi dal sílu, i když s vytrvalostí to pokulhává :-) Operace ruky mi obojí trochu zkomplikovala, takže další rok mám v plánu se věnovat jak Crossu, tak MMA. Možná, opravdu jen možná, začnu zase trochu běhat.

![](/images/2015/01/mma.jpg)

Tak Štastný Nový rok všem a ať je lepší než ten předchozí!



