
+++
date = "2014-12-05"
draft = false
title = """Potřebuju stůl"""
slug = "potrebuju-stul"
tags = []
banner = ""
aliases = ['/potrebuju-stul/']
+++

Jeden známý mi nedávno povídal, jak chce dělat webdesign a jedinou překážkou je to, že nemá stůl. Sedí na židli, monitor má na druhé a pracuje se mu špatně. Někde vyhrabal motivační video od infopodnikatele a dozvěděl se, že bez správného pracovního prostředí se nedá pracovat a tak si dal podmínku, že začne pracovat, až sežene stůl.

Potlačil jsem nepochopení a povídám mu, že si má vzít dole ve skladu dvě krabice a stůl si vyrobit. Našel jsem mu dokonce jeden na Googlu. Jako na potvoru ho nemůžu najít, ale tohle může být [ještě lepší inspirace](https://www.google.cz/search?q=desk+paper+pads&es_sm=93&source=lnms&tbm=isch&sa=X&ei=MDiCVJ79N4asU7u_g_AP&ved=0CAgQ_AUoAQ&biw=1484&bih=963#tbm=isch&q=dyi+desk).

O výrobě stolu, ale tento příběh není, je o motivaci. Pokud potřebujete práci, je potřeba se oprostit od předsudků a začít ji dělat. Ze začátku to nepůjde dobře, ale další zakázka půjde líp, další zase trochu líp a tak dále. Dát si podmínku v koupi stolu, to je lepší si snad sednout na gauč a čučet na televizi.

Získat stůl není těžké ani složité. Dá se vyrobit. Za jedny z prvních peněz si pak koupíte něco lepšího, ale pro začátek stačí krabice. Jenže když si postavíte překážku, přes kterou nejste ochotni přejít a s naději vyhlížíte každý den, zda vás někdo přes ni přehodí, ztratíte čas a nikam se nedostanete. Pořád stojíte na startovní čáře a i ti co se jen trošku snažili a věnovali tomu třeba 20 minut denně, jsou už mnohem dál.

Už to bude půl roku, co poslouchám příběh o tom, jak se naučí webdesign. Půl roku, během kterých se stala spousta věcí a spousta lidí toho hodně dokázala. Třeba naučit se vařit své oblíbené jídlo, programovat v novém jazyce, někdo získal novou práci, někdo si odpřednášel svou první přednášku a já třeba napsal s Martinem Voldřichem nové Roští a postavil robota :-) A kde zůstal můj známý? Kouká na to všechno přes stůl, který nepřichází.

