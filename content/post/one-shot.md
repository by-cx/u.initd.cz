
+++
date = "2015-04-04"
draft = false
title = """One shot"""
slug = "one-shot"
tags = []
banner = ""
aliases = ['/one-shot/']
+++

Když jsme minulý rok s Martinem Voldřichem začali pracovat na novém Roští, utopili jsme ohromné množství hodin na konceptech. Angular+API? Předělání starého současného konceptu do nového kabátu? Na obou jsme strávili tři měsíce.

Hrozně nás odrazovalo, že v prvním případě děláme dvakrát tolik práce než je třeba, a že se prakticky nikam nepohneme, protože nové Roští bude jen lépe vypadající a lépe udělané současné. Pak přišel stabilní Docker a zamíchal kartami.

Ty nejlepší věci, co jsem kdy naprogramoval, vznikly v řádech hodin až dnů. Současná administrace Roští je to nejlepší, co jsem ze sebe mohl vytáhnout před dvěma lety. Jsem opravdu pyšný na to, jak je udělaná. Každá aplikace má svého systémového uživatele, což je základ bezpečnosti a uživatel má plnohodnotný SSH přístup. A stejně jako u toho majstrštiku, na kterém pracujeme teď, byl základ položen během pár dnů. Současná administrace byla napsána za pět dnů.

Samozřejmě to zabralo nakonec víc času, ale každý projekt, který za něco stál, jsem napsal ohromnou rychlostí. Jel jsem od rána do večera několik dnů, aby z toho vypadlo něco, s čím se dá v dalších měsících pracovat. V mém životě to jsou období, která přijdou jen jednou za čas. Dostanu nápad a jdu po něm hlava nehlava. Výsledek je kostrbatý, je neopracovaný, plný chyb a uživatel by se s ním v této podobě neměl vůbec setkat, ale je to základ, na kterém se staví.

Nové Roští, na kterém teď děláme, nakonec mělo také takové období. Přijel jsem minulý rok o prázdninách domů a dva dny seděl u klávesnice. Napsal jsem během té doby Dopanel, což je integrace Dockeru do Django admina. Bylo to ohromné, Martina ta myšlenka nadchla a i když jsme pak během srpna celý Dopanel přepsali, základ byl položen a už v té první variantě ukázal, že funguje. Stavíme na něm teď už několik měsíců a výsledek je úžasný, jak se sami můžete přesvědčit na http://nove.rosti.cz

Programátorská práce je většinou nudná. Často jde jen o obrušování hran a i když vývoji věnujete třeba 30 hodin, podaří se vám přidat jen několik vlastností nebo ubrat jen několik bugů. Ale ten začátek, ten one shot, ten výbuch, těch pár hodin, kdy se člověk cítí jak na drogách a jede jako fretka, protože ho to baví, chce a nemůže přestat, tak to jsou ty momenty, proč by měl být programátor rád za svou práci, protože v těch se mění svět.

