
+++
date = "2015-10-04"
draft = false
title = """Jen to hodím na Facebook a jedem"""
slug = "jen-to-hodim-na-facebook-a-jedem"
tags = []
banner = ""
aliases = ['/jen-to-hodim-na-facebook-a-jedem/']
+++

Co se jednou dostane na internet, zmizí až s apokalypsou. Pokud se to stane virální, je už pozdě to mazat a může vás to stát místo, přítele, manželku, vztah s rodiči, prostě věci, které se neopraví ani penězma ani konečným usmířením. Při zveřejňování informací o sobě bychom měli být nanejvýš opatrní. Nad čím ale někdy zůstává rozum stát je, že rodiče rozhodují, co o jejich dítěti na internetu objeví a nešetří tím.

Za 20 let možná Facebook nebude, ale možná taky bude a bude plný fotek generace, která v současnosti vyrůstá a sotva umí říct "mama". Člověk si může dát maximální pozor, ale dřív nebo později na svého potomka něco práskne a když se to stane virální, nikdo to z něj nikdy nesundá. Řeknete si "to se mi nemůže stát", ale už mnohokrát se to stalo a to běžným lidem, kteří o pozornost v takové šíři nikdy nestáli.

Máme sice zodpovědnost za své děti, ale to neznamená, že za ně musíme všechno rozhodnout a některé věci mohou počkat roky na dobu, kdy budou sami mít motivaci se realizovat online. Když si udělají průser sami, bude to pro ně zkušenost, když ale spolužáci najdou vaše video s prvním koupáním, rázem jste vaše dítě posunuli sociálně o příčku níže a vůbec se mu nemůžete divit, když své pocity začne otáčet proti rodičům.

Takže jo, hoďte si na profil fotku s novým potomkem, ale neposílejte je každý den v nové póze. Je to pak otázka času, než svému dítěti zadeláte na problémy, které by jinak nemělo.

