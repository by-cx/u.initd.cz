
+++
date = "2015-04-19"
draft = true
title = """Slejzák"""
slug = "slejzak"
tags = []
banner = ""
aliases = ['/slejzak/']
+++

Přišla mi pozvánka na slejzák s bývalou třídou ze ZŠ a začal jsem přemýšlet, zda bych tam neměl jít, dokonce jsem si to dal i do kalendáře. Já na společenské akce nechodím. Téměř nikdy, nejsem z toho správného společenského těsta.

Má léta na základní škole byla takovým mastným flekem na jinak tenkrát čistém triku mého života. Základní škola, alespoň ta moje, to byl boj, který jsem neměl vůli vést. Ani nevím, kde začít. Pamatuju si, že na mě byla učitelka chemie, Palkovičová, zasedlá, ale už si nepamatuju proč. Jiná vzpomínka je na paní učitelku Jánešovou. Žena vychovaná komunismem na mě řvala před celou třídou za to, že mi otec napsal úkol, který jsem měl za trest. Měl jsem zlomenou pravou ruku, tak mi pomohl. Jánešová se mohla posrat. Ani nevím jak to dopadlo, ale nějak jsem ten zeměpis udělal, i když mě chtěla nechat propadnout.

Na paní učitelku Jánešovou nemám víc konkrétních vzpomínek, ale zůstala taková ta hořká chuť. Víte, já mám hrozný odpor k lidem, kteří mají nějakou moc a naplno ji využívají, i když nemusí, i když je nic neohrožuje. Učitelka může člověka nechat propadnout a změnit mu od základů život. Všechno posunout o rok. Může tahat mladý život za nos a pak ho zkopnout do kanálu. Když je trochu chytrá nebo má štěstí, tak ji to i projde. Ta hořká chuť po pár letech zeměpisu a tělocviku byla tak silná, že občas, když si na Jánešku vzpomenu, tak si říkám, že zkusím zjistit, zda náhodou neumřela, že bych se jí šel vychcat na hrob.

Nebyl jsem moc svědomité dítě a doteď mi zůstalo, že když se mi něco nechce dělat, tak to nedělám. Zeměpis nebo učení se názvů šutrů mezi takové činnosti patří. Za to jsem trávil spoustu času u počítače, později se učil programovat a na střední objevil Linux, který mě dnes živí.

Paní učitelka Nováková, výchovná poradkyně, mě tlačila na učňák. Myslela to se mnou dobře, nebyl jsem schopen dát dokupy pár vět bez chyby a i v tomhle textu se určitě nějaké najdou. Šel jsem na průmyslovku, ukončil ji maturitou a dva roky na to už jsem byl redaktorem serveru Root.cz a chrlil ze sebe 20 normostran textu týdně. Jo, první roky mi nadávali, že neumím shodu podmětu s přísudkem, ale vypsal jsem se a pak už mi nadávali jen za jiné věci. Trochu si říkám, zda to nebyla taky trochu její vina :-)

Co dál .. jóó šikana. V osmé třídě nás rozdělili a spojili. My, Béčko, byli nejmenší a tak nás rozpůlili a jednu půlku dali do Ačka a druhou do Cčka, z něhož se stalo Bčko. Všichni chtěli do Cčka, protože tam prostě byli normální lidi. Pubertální výrostci si tam nekompenzovali, že táta chlastá a pak je řeže.

Těžko říct, jak jsem v té době působil, ale ani teď nejsem schopen se ve společnosti chovat sebevědomně nebo se musím fakt snažit a co teprve tenkrát. Takže když ve třídě nebyli slabší kusy, tak mě to občas lízlo. Nic hrozného, ne tak špatný jako u jiných spolužáků, ale nevyhnul jsem se tomu.

Nejhorší byli chvíle, když opravdu k něčemu docházelo, bylo to intenzivní, všichni na to koukali a jen málo kdy někdo něco udělal. Pamatuju si, že se za slabší kus jednou postavily i holky a vůbec to nebyla sázka na jistotu, mají do dnes můj obdiv.

Kdyby v naší sociální skupině došlo k jedné jediné změně, kdyby jeden člověk odešel do druhé skupiny, asi by to bylo ještě horší a možná by si toho všimli i učitelé. Mám pocit, že to tak trochu tolerovali, občas si i přidali. Jsou to taky jen lidé a chtějí se líbit. Čestnou výjimkou je pan učitel Teichman, který to jednou vzal do svých rukou tak, jak bych to sám řešil dnes. Mám pocit, že z toho měl pak i problémy a nemám namysli problémy formálního charakteru. Když se dotknete kluka, jehož otec má léta praxe s mlácením manželky, tak musíte být připraveni i na souboj na hrdla rozbitých flašek u prahu vašeho domu.

Člověk si pamatuje hlavně ty nejsilnější zážity. Já se málo kdy radoval z lidí a základní škola je jen o lidech. Takže mi z tohoto období zůstalo jen pár hezkých vzpomínek. Třeba na paní učitelku Markovou, která ve mě viděla potenciál. Na spolužáka Michala, se kterým jsme pak byli i na střední a na vejšce a jen těžko můžu popsat náš vztah nějakými standardními slovy, protože osciloval mezi nejlepší kamarád a náhodný kolemjdoucí hrozně často. I tak to byl první člověk, se kterým jsem mohl mluvit absolutně otevřeně, který chápal i mé temné stránky, černý humor a někdy i názory, které v normální společnosti nelze vyslovit.

A skoro bych zapomněl. Prvních pět let na ZŠ bylo absolutně v pohodě. Zastřeno dalšími událostmi a mým věkem, jsem si při psaní skoro ani nevybavil, že nějaký první stupeň ZŠ byl. Paní učitelka Hepnarová ho udělala tak příjemný, jak to jen šlo a odpustil jsem ji i to, že na mě před celou třídou řvala, že jsem lhář. Mohla to říct alespoň soukromně, ne čekat až začne hodina a všichni začnou poslouchat. Na druhou stranu - byla to pravda :-) Škoda, že se to na druhém stupni začalo tak srát. Mohlo to být docela fajn.

