
+++
date = "2015-01-17"
draft = true
title = """Pebble"""
slug = "pebble-2"
tags = []
banner = ""
aliases = ['/pebble-2/']
+++

Už dorazily :-) Neměl jsem na ruce hodinky snad deset let. Mé poslední hodinky mi dal táta k narozeninám. Po pár letech v nich došla baterka a byl jsem tak línej je poslat na výměnu, že jsem se nakonec naučil žít bez nich. Nakonec přišla doba mobilních telefonů a vlastnit hodinky jen kvůli času ztratilo význam. Pak přišel Pebble.

Pebble jsou hodinky [zabackerované na Kickstarteru](https://www.kickstarter.com/projects/597507018/pebble-e-paper-watch-for-iphone-and-android). Plánovaný rozpočet byl překročen 100× (požadováno 100 000 USD, vybráno přes 10 000 000 USD). Firma se masivně rozrostla (dnes má přes 300 zaměstnanců) a i když se dodávka hodinek zdržela, nakonec se jim povedlo všechny uspokojit. Teď je to značka, která se sériovými chytrými hodinkami přišla jako první. V květnu to budou tři roky od Kickstarterové kampaně a Pebble slaví fenomenální úspěch.

Výdrž na baterie až týden, displej viditelný za denního světla i za tmy, Bluetooth 4 LE, vodotěsnost, to jsou věci, které se konkurenci jen stěží daří kombinovat. Přečetl jsem recenze na celou řadu modelů. Samsung Galaxy Gear jsem měl dokonce na ruce a mohu s klidem říct, že pokud vám stačí černobílý displej, ale oceníte výše zmíněné vlastnosti, jiná možnost než Pebble není.

Když vybírám nový telefon, koukám jen na řadu Nexus. Nejsou to nejlepší mobily na trhu, ale mají rozumnou cenu, podporu Googlu a hlavně ohromnou komunitu. I když Google pošle model do kytek, komunita se postará o jeho podporu ještě pár let potom. Stejně se to má u Pebble. Kickstarterová kampaň nakopla komunitu a díky ní je pro Pebble mnohem více aplikací než pro Android Wear.

Primární funkcí chytrých hodinech, pomineme-li zobrazení hodin, jsou notifikace. Ty Pebble zvládá hned jak ho vybalíte z krabice. Spárujete ho s telefonem a zaškrtáte aplikace, o kterých byste rádi měli přehled na zápěstí. Přijde vám třeba SMSka z banky na potvrzení transakce. Jen sekundu poté zavrní hodinky a už můžete opisovat kód na potvrzení. Je to elegantní, jednoduché a praktické.

Druhá věc, co jsem po hodinkách chtěl bylo odmítání hovorů. Netelefonuji při řízení, když s někým mluvím, když sedím v čekárně u doktora, když cvičím nebo když jedu na kole. Bohužel není na Androidu moc reálné, aby aplikace (androidí propojená s hodinkami) mohla kontrolovat hovory. Myslím, že jedinou podporovanou funkcí je odmítnutí hovoru. Pokud máte přístup k root uživateli, poradí si s tím aplikace [Pebble Dialer](https://play.google.com/store/apps/details?id=com.matejdro.pebbledialer). Zobrazí kdo volá a umožní hovor přijmout, ztlumit, odmítnout nebo ho odmítnout s SMSkou. Trocha práce, ale pokud už root máte, je to jen otázka instalace aplikace. Aby kontrola hovorů přes Pebble Dialer fungovala, musí být vypnuty notifikace hovorů v Pebble aplikaci.

K práci s hodinkami z telefonu a k instalaci nových aplikací (WatchApps) a ciferníků (watchfaces) slouží [oficiální Pebble aplikace](https://play.google.com/store/apps/details?id=com.getpebble.android). Přes ní lze hodinky také nastavovat a upravit seznam aplikací, ze kterých se mají na hodinky posílat notifikace. Stahování nových aplikací je snadné podobně jako v Google Play. Do hodinek se vejde 8 uživatelských ciferníků či aplikací. V Pebble žargonu jde o 8 slotů). Není to moc, ale uvidíte, že si s tím nakonec vystačíte. Toto omezení trochu pokrývá Locker, což je jakoby úložiště ve vašem telefonu, do kterého lze aplikace z hodinek přesunout a snadno je pak vrátit zpět. Je to elegantní a pomůže to.

V hodinkách už jsou integrované tři ciferníky, ovládání hudby, notifikace a budík. Nic z toho nebere uživatelské sloty. Hodinky nedisponují mikrofonem ani jakoukoli formou reproduktoru. Za to mají drsný vibrační motorek. Než si zvyknete, bude vás prvních pár dní brnět zápěstí :-) Mám teď u telefonu vypnuté vyzvánění, Pebble mi zvládne dát všechno důležité vědět bez toho, aby to rušilo okolí.

Ovládání je realizováno se čtyřmi tlačítky. Nahoru, dolů, potvrzení a zpět. Žádný dotykový displej. Výhodou je, že zvládnete některé věci po slepu. Nevýhodou je, že jste omezení jen čtyřmi tlačítky. Na ciferníku lze nastavit tzv. Quick Launch pro tlačítka nahoru a dolu. Po jejich podržení se spustí vámi vybrané aplikace. Položky v menu se dají přesouvat, stačí na ně najet a podržet tlačítko výběru.

Z tipů bych ještě rád napsal, že aplikace pro kontrolu hudby umí regulovat hlasitost tak, že podržíte tlačítko pro výběr, což přepne funkce tlačítek nahoru a dolu. S hlasitostí pracuji víc než s přepínám písniček, takže z téhle vlastnosti nejsem úplně unešen.

## Aplikace

Věnoval jsem čas Pebble hodinkám ještě přetím, než jsem je měl vůbec na ruce a před jejich objednáním jsem vcelku věděl, co za aplikace budu chtít, takže zde je můj výběr.

* Skipstone - ovládání XBMC, VLC, Plex, WDTV
* PblCamera - dálková spoušť pro foťák v telefonu
* PebTimer - stopky a odpočet
* Pebble Dialer - práce s hovory, popsáno výše
* Keep - prohlížeč Google Keep poznámek
* Sleep as Android - sledování spánku
* Dashboard - nastavení telefonu (režim vyzvánění, funkce hledání telefonu, dálkové zamknutí telefonu, vypnutí WiFi, dat a zobrazí i stav baterky telefonu)
* Fancy Watch - ciferník s počasím, hodinami a datumem
* Push to Pebble - Androidí aplikace, která na Pebble pošle libovolný text

Aplikace mají jedno "malé" omezení. S telefonem může komunikovat pouze jedna. Takže i když Pebble Dialer monitoruje na pozadí a zobrazí notifikaci o hovoru, tak na funkce bohatý ciferník s aplikací i v telefonu zabrání jeho funkci zobrazení volajícího. Podobně když pracujete na hodinkách zrovna s nějakou jinou aplikací, co komunikuje s telefonem, třeba dashboard.

## Zajímavosti

Pebble má vlastní Pebble OS založený na FreeRTOS, což je malý mikrokernel určený pro embedded procesory a mikrokontroléry. Procesor tiká na 120 MHz, k tomu má 128 kB RAM, která se dělí na 84 kB pro systém, 24 kB pro aplikace, 12 kB pro procesy na pozadí a 8 kB pro aplikace na pozadí. Systém i aplikace jsou v nových modelech uloženy na 8 MB flash paměti a každá aplikace může mít až 100 kB. Aplikace se vyvíjení v jazyce C.

Hodinky je možné koupit i v dražší verzi Steel. Obě jsou hardwarově shodné včetně vodotěsnosti. Steel verze je na rozdíl od původních Pebble hodinek vyrobena z oceli. Ceny obou modelů jsou približně 3700 Kč a 6200 Kč včetně poštovného.

Hodinky se nabíjejí kabelem, který se k nim připíná magnety z boku. V recenzích to recenzenti viděli jako velkou nevýhodu a vyzdvihovali microUSB konektor. Osobně jsem raději za kabel navíc, než mít díru do hodinek, které na ruce projdou kde čím. Navíc kabel potřebujete jednou za 6 až 7 dní, takže to není zas tak hrozné.

Vodotěstnost je uvedena jako 50 ATM. Když je tedy dáte na dno 50 metrů hlubokého válce a velmi pomalu do něj začnete napouštět čistou vodu, nemělo by se jim nic stát. V praxi ale s hodinkami hýbete a ty před sebou tlačí masu vody. Kritického tlaku tedy lze teoreticky dosáhnout i kousek pod hladinou. Můžete je vzít tedy do sprchy, vykoupat se, namydlit u toho sebe i hodinky a když si věříte, zvládnou i plávání. Narazil jsem na názor, že do třech metrů hloubky by se jim nemělo nic stát. Z vlastní zkušenosti mohu říct, že stejně označené hodinky vydržely hloubku 5 metrů v moři. A jen doplním, že pod vodou moc dobře nefunguje Bluetooth, takže na koupališti se určitě nespoléhejte na to, že vám zavrčí, když si někdo odnese váš telefon :-)

